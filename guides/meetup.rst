Příručka pro pořadatele srazů
=============================

.. Protože Sphinx umožňuje odkazování napříč dokumenty, hodí se mít názvy odkazů unikátní. Z toho důvodu všechny odkazy v této příručce začínají 'srazy-'.

Tato příručka si klade za cíl shromáždit veškeré zkušenosti, jež jsme za roky pořádání srazů nasbírali, aby si je mohl kdokoliv přečíst a na jejich základě založit vlastní sraz. Zároveň by bylo hezké, kdyby se stala kodexem toho, jak se správné Pyvo má dělat, kdyby sledovala nejnovější trendy a změny a kdyby díky společnému úsilí zůstala v souladu s tím, co se na srazech reálně praktikuje.

Python v ČR
-----------

.. _srazy-kultura:

Kultura
^^^^^^^

Python komunitě v ČR se povedlo sjednotit se. To ale neznamená, že existuje nějaká silná organizační struktura a všichni musí poslouchat někoho, kdo jim rozkazuje. Jednota spočívá v tom, že se respektujeme, spolupracujeme, táhneme za jeden provaz, že jsme našli společnou řeč, věci vymýšlíme společně, vzájemně se podporujeme a pomáháme si. Přitom zůstáváme samostatní v tom, co děláme.

Pokud se chceš zapojit, jsi vřele vítán. Máš právo výše popsanou kulturu vyžadovat od druhých, ale také pamatuj, že aby mohla přetrvat, máš nepsanou povinnost ji i dodržovat.

.. _srazy-slovnicek:

Slovníček
^^^^^^^^^

- **Pyvo** je název, který se v ČR používá pro lokální sraz uživatelů programovacího jazyka Python.
- **Pyvec** je název neziskovky, která v ČR podporuje aktivity kolem programovacího jazyka Python (viz :ref:`srazy-pyvec`). Pyvec srazy neorganizuje, je jim akorát při ruce, kdyby něco potřebovaly. Srazy může pořádat kdo chce.

.. _srazy-web:

Web
^^^

Hlavním rozcestníkem komunity je sice `python.cz <http://python.cz/>`_, ale srazy mají vyhrazený svůj vlastní web, `pyvo.cz <http://pyvo.cz/>`_. Jako i všechno ostatní co se tvoří pro Python komunitu u nás, i tento web `je Open Source <https://github.com/pyvec/pyvo.cz>`_ a může do něj přispět kdokoliv.

Mám založit sraz?
-----------------

Pokud ve tvém městě sraz ještě neexistuje, rozhodně můžeš založit místní Python sraz a pojmenovat ho Pyvo. Rádi ti pomůžeme se vším, co budeš potřebovat, zařadíme tě do kalendářů a budeme váš sraz propagovat. Rádi také přijedeme. Jestliže ve tvém městě už sraz je, tak jeho organizátoři rozhodně uvítají, pokud se k nim přidá někdo další, kdo jim pomůže - ať už jen s nějakou drobností, názorem, nebo i naplno s provozem události.

Při zakládání nového srazu je rozumné myslet na několik věcí:

- Nikdo ti neříká, jaký koncept tvůj sraz bude mít. Většinou jde o přednášky a pivo, ale můžeš si to udělat jak chceš. Pokud vymyslíš něco originálního, tím lépe! Nemusíte mít přednášky a nemusíte mít pivo. Můžete se sejít jen tak a povídat si, poznat se. I to má velkou hodnotu.
- Na druhou stranu, sraz je sraz... Neformální setkání místních. Nedělej z toho konferenci! Nezaplácni večer šesti přednáškama, nezvi 100 účastníků, nevyžaduj od lidí absolutní pozornost nebo dokonalé chování. Ideálně by se na srazu neměl bát nikdo vystoupit a říct něco ze svých zkušeností. Měli by na něj mít dveře otevřené začátečníci. Když někdo zvorá přednášku - nevadí, o nic nejde! Sraz je pro komunitu podhoubí, je to místo, kde se světoví přednášející a vševědoucí profesionálové teprve rodí.
- Nemusíte se scházet každý měsíc. Je úplně v pořádku pořádat Pyvo jednou za půl roku, za dva měsíce, klidně i nepravidelně, jednou za čas, když uzraje chuť. Na menších městěch nemusí být taková návštěvnost, abyste naplnili místnost každý měsíc, zvlášť specifickým tématem, jakým je Python.
- Naše republika je malá a stále efektivnější doprava ji každým dnem zmenšuje. Jestliže je 20 minut autobusem od tvého města jiný sraz na podobné téma, tak bys měl nejspíš zvážit, zda není vhodnější s ním spojit síly.
- Existují ve tvém okolí nějaké firmy, které při práci používají Python? Univerzita? Víš o nějakých jednotlivcích? Klidně se vás může scházet pět, ale znáš to - víc hlav víc ví. Zvaž šance na úspěch a podle toho zkus vymyslet formát, četnost, apod.
- Za zkoušku nic nedáš! Když zarezervuješ místnost pro deset lidí a vytroubíš do světa, že u vás bude Python sraz, tak i kdyby nikdo nepřišel, pořád se nestala žádná újma.
- Na to, abys založil sraz, nepotřebuješ znát Python. Zvládání srazu je úplně jiná práce. Kontakty, zkušenosti apod. nejsou podmínkou, ale odměnou.

Založení srazu
--------------

.. _srazy-koncept:

Koncept
^^^^^^^

Jak bylo už naznačeno, Pyvo v Brně, Praze nebo Ostravě má většinou formát následující:

#. 19:00 začátek a představování,
#. zhruba 19:30 začátek přednášek,
#. několik přednášek na předem dohodnuté a propagované téma,
#. volitelně *lightning talky*, tzn. striktně pětiminutové příspěvky bez následující diskuse na libovolné téma od kohokoliv v místnosti,
#. volná zábava (čistý networking, který trvá většinou do té doby, než se vytratí poslední návštěvník, viz :ref:`srazy-volna-zabava`).

Není nutné se tohoto formátu držet. Na srazech se dá dělat spousta věcí a od nich se pak odvíjí i výběr místa, termínu, četnosti srazu, a tak dále. Nápady na aktivity:

- Code reviews,
- kino - koukání na vybraná videa z `pyvideo.org <http://www.pyvideo.org/>`_,
- volné povídání,
- ukázky vlastních projektů,
- sprint - společná práce na Open Source projektech,
- přednášky nebo konzultace pro úplné začátečníky,
- grilování (odlehčené letní vydání),
- hardware bazar - účastníci donesou kousky starého hardwaru a vyměnují si je mezi sebou,
- minikonference - vydání s více přednáškami a s několika známými přednášejícími,
- výjezd - zajedete se podívat na sraz v jiném městě nebo státě.

Výše uvedené lze různě kombinovat podle situace a sraz například ozvláštňovat speciálními vydáními. Je na tobě, co vymyslíš!

.. _srazy-datum:

Vhodné datum konání
^^^^^^^^^^^^^^^^^^^

Podívej se do kalendáře existujících Pyv a pokus se nastavit datum tak, aby nekolidovalo alespoň s těmi vzdálenostně nejbližšími srazy. Jen tak umožníš lidem z okolí, aby si na tvé Pyvo udělali výlet. Pokud je sraz pravidelný, je dobré jej dělat ve všední den večer - po práci a po škole. Tradičně všechna Pyva v republice začínají v 19:00, ale nikdo tě nenutí to dodržovat. Pátky a víkendy můžou fungovat pro ojedinělé akce, nicméně většinou v tyto dny lidi odjedou užívat si volno, takže by jich zřejmě moc nepřišlo.

Pravidelná Pyva by si měla stanovit nějaký interval a držet se ho. Např. každý poslední čtvrtek v měsíci nebo každá druhá středa v měsíci. Pokud by na daný den vycházel státní svátek, Vánoce apod., je dobré udělat výjimku a důkladně ji propagovat. Nemá moc smysl konat Pyvo ve dnech volna, ze stejného důvodu jako jsou nevhodné víkendy. Pokud máš pocit, že nepřijde mnoho lidí třeba v létě, udělej klidně prázdninovou pauzu, nebo jen nějaký odlehčený speciál.

.. _srazy-misto:

Vhodné místo konání
^^^^^^^^^^^^^^^^^^^

Vhodné místo závisí na tom, jakou bude sraz mít náplň a jak často se koná. Jestliže vás bude deset a neplánujete mít přednášky, asi není moc co řešit - sejít se můžete prakticky kdekoliv.

Pro standardní Pyvo s přednáškami je dobré, pokud máte k dispozici:

- Nekuřácký salonek se zásuvkou a zavíracími dveřmi,
- možnost požádat obsluhu o vypnutí hudby v salonku,
- projektor a plátno,
- Wi-Fi.

Většina doposud existujících srazů se odehrává v nějakém pohostinství, ať už je to hospůdka, soukromý klub nebo kavárna. Je dobré myslet na přístupnost podniku. Pyvo by sice bez piva nebylo tak úplně Pyvem, ale na druhou stranu, čím méně to bude připomínat nálevnu, tím větší je pravděpodobnost, že na váš sraz přijde ostýchavější abstinent, křehčí dívka nebo středoškolák (představte si, jak doma mamce obhajuje, že jde do zakouřeného pivního pajzlu, protože se tam schází kamarádi co umí programovat). Ideální je buď soukromý klub nebo něco mezi restaurací a kavárnou. Ani moc nepřemýšlej nad tím, že to uděláš někde, kde se nedá najíst. Většina lidí, kteří na sraz dorazí, se tam bude chtít navečeřet (nebo nejen chtít, ale i muset, protože jim to tak vyšlo).

Rovněž rozmysli, zda se dá do místa konání pohodlně dostat z jiných částí města nebo z autobusového či vlakového nádraží. Ta jsou důležitá pro přespolní - a to nejsou jen návštěvníci z jiných srazů, ale i vzdálenější místní. Třeba v Brně jsou někteří pravidelní účastníci srazu z Kuřimi, což je město 15 km vzdálené.

Zvaž bezpečnost účastníků. Za temných zimních večerů není příjmné chodit kolem parku nebo lesa. Pokud není snadné se na místo konání dostat (např. není zvenčí označeno), zorganizujte před každým srazem pravidelné setkání na dobře rozlišitelném místě a nové účastníky do místa konání doveďte.

Projektor lze v nouzi půjčit pro účel srazu z větší firmy, ale musíš se s ním pak nosit. Když najdete místo s nějakou velkou televizí a není vás moc, je to celkem rozumná náhrada. Plátno lze nahradit kusem stěny nebo bílým ubrusem (vyzkoušeno). Také lze koupit rozkládací plátno, které se pak na místo přinese, roztáhne a za pár minut je vše připraveno.

.. note::
    Coworkingová centra, univerzity nebo firemní zasedačky jsou určitě také možnost, ale napříč komunitou se zatím docela shodujeme na tom, že je to ukrutná nuda a nespojuje to lidi. Sraz by měl být odpočinkem po práci a měl by ulehčit navázání a utužování vztahů mezi lidmi. Sejít se ve firemní zasedačce a při zářivkovém světle si tam dát pizzu s kolou... to prostě nemá tu správnou atmosféru. I když potom uděláš "after-party" v hospůdce, většina lidí se ti rozuteče po cestě a nebude to o ničem. Nerozděluj části večera, nesnaž se z toho udělat konferenci, neupřednostňuj přednášky před lidmi a networkingem. Jako nějaký speciál dobrý, ale na pravidelný sraz asi spíš ne. Viděli jsme to u jiných, zkoušeli jsme to dokonce sami, a není to prostě ono.

.. note::
    Pokud si můžeš vybírat, zvol místo, které má bezbariérový přístup. Je škoda vyloučit z Python komunity lidi na vozíku jen proto, že hospoda, kde se scházíte, je ve sklepě a vedou do ní pouze schody. Je jasné, že už tak je to s místy opravdu těžké a toto je další omezení, ale zkus na něj myslet. Méně schodů může v některých případech potěšit třeba i lidi, kteří přijedou na kole.

.. _srazy-fransiza:

Franšíza
^^^^^^^^

.. warning::
    Tato sekce ještě není připravena.

..
    problem maleho mesta
    sirsi temata - web, linux, open source, dynamicky typovane jazyky, elegantni programovani, spojovani s Ruby atd.
    pokud aspon 50% talku je o pythonu nebo se tema srazu pythonu tyka, muzes dane vydani nazvat Pyvo a zpropagujeme to a bude to v kalendarich atd., zaclenime to jako pyvo, pomuzeme, atd., at uz je ten originalni sraz o cemkoliv

.. _srazy-organizatori:

Počet organizátorů
^^^^^^^^^^^^^^^^^^

Pokud se povedlo sraz trochu rozjet, je dobré najít si lidi, kteří by mohli s organizací pomoci. Alespoň jeden parťák dokáže vyřešit situace jako je nemoc, dovolená nebo nedostatek volného osobního času na organizaci.

Dalo by se říci, že čím více lidí je v organizačním týmu, tím lépe. Při větším počtu je ale potřeba dávat si pozor na syndrom *je nás dost, udělají to ostatní*. Osvědčilo se zavést funkci hlavního organizátora, který je zodpovědný za konkrétní sraz v kalendáři a i pokud mu nikdo nepomůže, on zodpovídá za organizaci daného srazu a proaktivně se snaží vše zařídit. Také by to měl být on, kdo má poslední slovo, pokud se organizátoři zrovna snaží domluvit na něčem ohledně daného srazu - může rozhodnout jaké bude téma nebo kdo bude přednášet. Tato funkce potom spravedlivě rotuje tak, aby se všichni vystřídali. Je-li sraz každý měsíc a organizátoři jsou třeba čtyři, vychází potom na každého zorganizovat tři srazy za rok, a to už se dá zvládnout i s časově náročnou prací, rodinou, nebo jinými zájmy. Pokud někdo zjistí, že termín, který slíbil, nemůže zorganizovat, tak si jej vymění s kolegou za nějaký jeho termín, aby zůstalo rovnoměrné rozložení.

Příprava akce
-------------

.. _srazy-rezervace:

Rezervace místa
^^^^^^^^^^^^^^^

Když se rezervuje celý salonek, berou si podniky někdy zálohu (s tím by případně dokázal finančně pomoci :ref:`srazy-pyvec`), většinou se lze ale domluvit jen tak, s příslibem větší útraty pijících a večeřících návštěvníků srazu (v Brně lze bez zálohy rezervovat i pro 70 osob).

Pokud jste našli opravdu dobré místo a máte pravidelný sraz, domluvte se s majiteli na dlouhodobé rezervaci, ať máte jistotu, že vám podnik nikdo nevyblokuje. Rezervujete-li sraz po srazu, vyplácí se udělat rezervaci přímo na místě už před odchodem z předešlého srazu. Jinak se totiž musí do podniku zavolat během následujícího měsíce a programátoři jsou bohužel někdy, ač třeba jinak velcí organizátoři, duše plaché. To znamená, že aby nemuseli volat cizím lidem, odsouvají rezervaci ze dne na den celý měsíc, pak se ji snaží udělat dva dny před akcí. Tak mohou dospět třeba k tomu, že místo už zabral někdo jiný.

Hodí se prozkoumat různá místa ve vašem městě a mít nějaké do zálohy, kdyby to ve vašem oblíbeném z nějakých důvodů nevyšlo.

.. _srazy-propagace:

Propagace
^^^^^^^^^

.. warning::
    Tato sekce ještě není připravena.

..
    Lanyrd, Facebook Event + Pyonieri, Srazy.info, univerzity, firmy, Twitter... zpravicka na root.cz, zpravicka na   zdrojak, email pozvanka na django-cs / py konference, meetup.com, https://wiki.python.org/moin/PythonEventsCalendar

    Firmy!!!

    Hang some flyers at your local college; hold some meetings on a campus and get listed as a campus organization.

.. _srazy-sponzori:

Sponzoři
^^^^^^^^

.. warning::
    Tato sekce ještě není připravena.

.. _srazy-tema:

Výběr tématu
^^^^^^^^^^^^

.. warning::
    Tato sekce ještě není připravena.

.. _srazy-prednasejici:

Přednášející
^^^^^^^^^^^^

.. warning::
    Tato sekce ještě není připravena.

..
    I've found that keeping the presentations short, and maybe having two or three speakers, is a good alternative to having one speaker (unless a good speaker volunteers!). It takes some of the load off the speaker and gets more people involved.

..
    Zahraniční speakeři versus zkušení speakeři versus nováčci

..
    https://wiki.python.org/moin/PythonSpeakers

Průběh akce
-----------

.. _srazy-priprava:

Přicházím na místo konání
^^^^^^^^^^^^^^^^^^^^^^^^^

**Příchod**
    Pravidlo číslo jedna: Přijď na místo konání včas! Nejlépe 15 nebo 30 minut předem, aby bylo dost času vyzvednout rezervaci a vše připravit.

**Co přinést**
    Pokud se chcete jen setkat a popovídat si, nepotřebujete zřejmě žádné speciální vybavení. Pokud ale budete mít přednášky, je dobré mít při ruce:

    - Prodlužovačku (záleží i na místě konání),
    - něco jako stopky na měření délky přednášek,
    - redukci pro Mac (záleží i na projektoru).

**Domluva s obsluhou**
    Pokud máte salonek se zavíracími dveřmi, je možné obsluze říct, aby chodila jen pokud jsou otevřené (o přestávkách mezi přednáškami). S tím jak si návštěvníci objednávají, tak je takové pravidlo docela těžké dodržet. Nejlepší je asi moc to neřešit a klidně nechat přednášku přerušit obsluhou - přece jenom jsme na Pyvu a ne na velevážném kongresu státníků.

    Pokud v salonku hraje hudba, je potřeba ji nechat na přednášky vypnout. I když je velice potichu, hodně to ruší. Stejně tak může být problematické některé osvětlení.

**Placení**
    Co se placení týče, nejlepší je, pokud obsluha každému návštěvníku dává lístek zvlášť a na něj zapisuje, co si objednával. Pokud to nejde, musíš odcházet z místa konání více méně poslední a dořešit případné nesrovnalosti. Sem tam nějaké zapomenuté pivo nebývá problém, ale když lidé nezaplatí jídlo, částka může rychle naskakovat. V takovém případě je jedinou šancí je poprosit se smutným výrazem ve tváři poslední okolo postávající návštěvníky srazu o charitativní sbírku. Sice hloupá dvacka nebo pade, ale když se to nasbírá, mnohdy může být nakonec k dispozici i větší částka, než jakou je potřeba doplatit.

.. _srazy-program:

Řízení programu
^^^^^^^^^^^^^^^

Co bude součástí programu srazu, je čistě na tobě. Pokud je váš sraz inspirován tím, co je v sekci :ref:`srazy-koncept`, mohou se ti hodit následující rady:

**Uvítání, uvítací slajd**
    Až ti dojde trpělivost s čekáním na opozdilce a usoudíš, že nastal čas sraz zahájit, předstup před shromážděný lid, uzmi jeho pozornost a uvítej ho. Hodí se říct kde se návštěvníci nacházejí, jaké je téma srazu a jak to bude zhruba probíhat. Pokud jsou nějaké výrazné novinky v Python komunitě nebo v organizaci srazu, toto je ta pravá chvíle je vytáhnout.

**Představování účastníků**
    Pokud se vás nesešlo sto, na začátku udělejte kolečko jako z filmů o anonymních alkoholicích. Osvědčená šablona je:

    Ahoj, já jsem *jméno*, pracuju pro/pracuju jako *firma/volná noha*, ve volném čase rád *koníček*. Za poslední měsíc jsem *cokoliv*.

    Příklad:

    *Ahoj, já jsem Pepa Novák, pracuju pro Google, kde dělám na vyhledávání, a ve volném čase si rád hraju s RapsberryPi. Za poslední měsíc jsem na zahradě postavil žížalovník a naprogramoval jsem si super věc na setřízení empétrojek na disku.*

    Může to vypadat trapně, ale fakt se to hodí a lidem to dává šanci lépe poznat, kdo vlastně přišel, o čem se s ním mohou bavit, na co se ho mohou ptát, apod. Část "za poslední měsíc" je zajímavá především pokud se váš sraz opakuje každý měsíc a jádro pravidelných návštěvníků je stále stejné.

**Přednášky**
    Přednášky by účastníky neměly utahat. Ideální je mít dvě až tři maximálně a omezit je na 20 minut. Tento čas pak na místě hlídat. Lightning talky omezit na 5 minut a jejich čas hlídat naprosto striktně.

**Moderování diskusí**
    Je fajn, když přednáška vyvolá živelnou diskusi a všichni se nebojácně zapojují a předávají si nejrůzněší moudrosti, ale někdy už to přeroste jakousi mez a je potřeba to utnout s tím, že zbytek si dořeší o přestávce nebo během volné zábavy (viz :ref:`srazy-volna-zabava`).

.. _srazy-foceni:

Focení
^^^^^^

Focení je dobré občas udělat, aby člověk měl co použít při propagaci srazu, nebo aby měl něco na památku, ale odnést si z každé akce 100 fotek ve vysokém rozlišení asi úplně nutné není. Na většině fotek bude totiž pořád totéž: Lidi u stolu, lidi s pivem, lidi s jídlem, lidi jak si povídají, přednáška, jiná přednáška, ... K fotodokumentaci srazu postačí běžný foťák, nebo i moderní mobil, netřeba šermovat se zrcadlovkou nebo snad dokonce nahánět a platit profesionálního fotografa.

Při focení a následném sdílení výsledků své práce myslete na to, že ne každý se rád fotí a ne každý rád visí někde na Facebooku. Zpracování fotek je ještě podrobně popsáno v sekci :ref:`srazy-fotky`.

.. _srazy-nataceni:

Natáčení
^^^^^^^^

Pokud máte přednášky, můžete je natočit. To se nejlépe dělá kamerou na stativu, ale takové vybavení má málokdo. Z pravidelných návštěvníků českých Pyv je to především `Petr Viktorin <http://encukou.cz/>`_, který si jej pořídil speciálně pro tento účel, objíždí s ním srazy a vše co vidí, to natáčí a následně zpracovává.

Pokud zrovna nemáte Petra ani vlastní kameru, ale přesto chcete zkusit přednášky natočit, můžete to zkusit klidně i chytrým telefonem nebo foťákem. Nakonec jde totiž při natáčení přednášejícího stejně především o zvuk. Co ukazuje divákům můžete snadno zachytit přímo v jeho počítači přes programy jako

- `recordMyDesktop <https://en.wikipedia.org/wiki/RecordMyDesktop>`_ nebo
- `Quick Time <https://support.apple.com/en-us/HT201066#screen>`_.

Při zpracování se dá potom obraz z počítače spojit s nahrávkou z místnosti. Jedinou překážkou může být neochota přednášejících instalovat si na počítač nějaký nový software. Argumentovat můžeš tím, že *recordMyDesktop* je Open Source a *Quick Time* že je na Macu přímo součástí systému.

Při natáčení videí a jejich následném sdílení myslete na to, že ne každý může chtít, aby byla jeho přednáška veřejně přístupná (viz :ref:`srazy-prednasejici`). Měli byste mít od přednášejícího svolení s nahráváním a uveřejněním nebo by mělo být alespoň jasné, že si mohou vybrat. Zpracování videí je ještě podrobně popsáno v sekci :ref:`srazy-videa`.

.. _srazy-volna-zabava:

Volná zábava
^^^^^^^^^^^^

Jako *volná zábava* je označován čistý networking, který trvá většinou do té doby, než se vytratí poslední návštěvník. Čím více lidí vám na srazu zůstane na networking, tím lépe, protože přesně tato část večera nejvíc přivádí lidi k sobě a utužuje komunitu. Svým způsobem je důležitější, než všechny přednášky dohromady. Jestliže návštěvníci odejdou brzy, zkus se zamyslet nad tím, zda nebyli příliš utaháni přednáškami nebo jestli je pro ně místo konání dostatečně atraktivní k delšímu setrvání. (Samozřejmě se nad tím nemusíš jen zamýšlet, můžeš se jich jednoduše zeptat).

V průběhu volné zábavy by bylo fajn, kdyby se k sobě účastníci pořád chovali jako slušní lidé i přes možné "opojení atmosférou". Alkohol je při networkingu dobrý sluha, ale zlý pán. Jakmile se někdo začne chovat tak, že by to jiné návštěvníky přivádělo do nekomfortních situací, měl bys být připraven jako organizátor zasáhnout a tohoto člověka napomenout nebo jej požádat, aby akci opustil. Tvým cílem by mělo být dosažení příjemného prostředí, do kterého se nikdo nemusí bát vstoupit, ať už je to nesmělý středoškolák nebo mamina, která se zrovna vrátila ze začátečnického kurzu pořádaného `PyLadies <http://pyladies.cz/>`_. Arogance, povýšenost nad začátečníky, nejapné šikanizující vtípky nebo nemístné poznámky smrdící sexismem by se neměly tolerovat.

Knihovnička
^^^^^^^^^^^

Existuje tzv. `Knihovnička <https://github.com/pyvec/bookshelf/>`_, do které můžete darovat knihy a z níž si knihy můžete půjčovat. Přestože jsou srazy v různých městech, docela se nám zatím daří knihy distribuovat a poptávky po zapůjčkách uspokojovat (velký dík za to patří především knihovníkovi `Petru Viktorinovi <http://encukou.cz/>`_, jenž s knihami pravidelně objíždí většinu srazů v ČR). Máš-li sraz, tato Knihovnička je jednou z věcí, kterou tam můžeš docela snadno zavést a podpořit tak interakci lidí i přenos vědomostí.

Po akci
-------

.. _srazy-materialy-z-prednasek:

Materiály z přednášek
^^^^^^^^^^^^^^^^^^^^^

Jako archiv informací o jednotlivých srazech využíváme `Lanyrd <http://lanyrd.com>`_:

- `Praha <http://lanyrd.com/series/praha-pyvo/>`_
- `Brno <http://lanyrd.com/series/brno-pyvo/>`_
- `Ostrava <http://lanyrd.com/series/ostrava-pyvo/>`_

Je to v podstatě `wiki <https://cs.wikipedia.org/wiki/Wiki>`_, kde může kdokoliv vytvořit událost a popsat, co se na ní dělo - kde byla, kdo přednášel, aj. detaily. Zároveň se lidé mohou i sami přihlásit k tomu, že na akci jdou, že tam budou přednášet, apod. V ČR tento web účastníci srazů moc nevyužívají (kromě Prahy, tam se to nějakou záhadou docela naučili) a jako pozvánka na sraz mnohem lépe funguje Facebook nebo jiné weby (viz :ref:`srazy-propagace`). Lanyrd nicméně skvěle funguje jako archiv toho, co se dělo.

Pokud máš nějaké slajdy nebo jiné materiály, je dobré je na událost vašeho srazu doplnit k přednáškám. Lanyrd takovým materiálům říká *coverage* a může to být skoro cokoliv od odkazu na YouTube s videem z přednášky po odkazy na slajdy ze služeb jako `Speaker Deck <https://speakerdeck.com/>`_ či `SlideShare <http://www.slideshare.net/>`_. Lanyrd potom takto nahrané materiály umí pěkně zobrazit.

Na Lanyrdu lze jednotlivé události řadit do *series* (sérií). To je vhodné dělat pro opakované srazy a má to tak zatím každé Pyvo (viz odkazy výše). Vedle toho existují ještě tzv. *guides* (průvodci), což jsou ručně udržované seznamy událostí napříč sériemi. My udržujeme průvodce s názvem `Pyvo <http://lanyrd.com/guides/pyvo/>`_, a to hlavně kvůli tomu, že k němu takto Lanyrd vygeneruje odkazy na kalendáře a RSS pro všechny Python srazy v republice. Tuto úlohu by ale měl zastat web `pyvo.cz <http://pyvo.cz/>`_, takže by to snad brzy už nemělo být tolik potřeba.

.. note::
    V dlouhodobém horizontu se chceme závislosti na Lanyrdu zbavit. Data postupně stahujeme do repozitáře `pyvo-data <https://github.com/pyvec/pyvo-data>`_, zobrazujeme je na `pyvo.cz <http://pyvo.cz/>`_ a do budoucna bychom rádi, aby se tato kopie stala hlavním "zdrojem pravdy" a primárním archivem. Až se tak stane, příručka by se měla přepsat, aby nabádala k nahrávání informací především do naší databáze.

.. _srazy-fotky:

Fotky
^^^^^

Pyva zatím nemají žádnou centralizovanou celorepublikovou galerii. Pokud máš nějaké fotky ze srazu (viz :ref:`srazy-foceni`) a chceš je sdílet, hoď je, kam je ti libo. Když se ti pár fotek opravdu povede,

- tweetni je a udělej *mention* na `@naPyvo <https://twitter.com/napyvo>`_ (rádi to retweetnem), nebo
- udělej Pull Request a `přidej je jako fotky, které se náhodně zobrazují jako pozadí na python.cz <https://github.com/pyvec/python.cz/tree/master/pythoncz/static/photos>`_.

Při sdílení myslete na to, že ne každý se rád fotí a ne každý rád visí někde na Facebooku.

.. _srazy-videa:

Videa
^^^^^

Pokud se vám povedlo natočit nějaká videa (viz :ref:`srazy-nataceni`), tak dejte vědět `Petrovi Viktorinovi <http://encukou.cz/>`_ a on vám řekne, co s nimi. Až ho to nebude bavit, tak tento odstavec přepíše a bude tady přímo návod na to, jak je můžete zpracovat a jak se můžou objevit na `YouTube kanálu Pyvce <https://www.youtube.com/user/pyvec/playlists>`_.

Při sdílení myslete na to, že ne každý může chtít, aby byla jeho přednáška veřejně přístupná (viz :ref:`srazy-prednasejici`). Měli byste mít od přednášejícího svolení s nahráváním a uveřejněním nebo by mělo být alespoň jasné, že si mohou vybrat.

Další informace
---------------

Pokud chceš nabrat nějakou další inspiraci k tomu, jak organizovat Python sraz, doporučujeme následující zdroje.

.. _srazy-globalni-zdroje:

Globální zdroje
^^^^^^^^^^^^^^^

- E-mailová diskuse `group-organizers <https://mail.python.org/mailman/listinfo/group-organizers>`_
- `Starting Your Python Users Group <https://wiki.python.org/moin/StartingYourUsersGroup>`_ na python.org

.. _srazy-zakulisi-cr:

Zákulisí existujících srazů v ČR
^^^^^^^^^^^^^^^^^^^^^^^^^^^^^^^^

Na následujících stránkách se domlouvají organizátoři existujících srazů.

- `Brno (Google Group) <https://groups.google.com/forum/#!forum/brno-pyvo>`_
- `Ostrava (Google Group) <https://groups.google.com/forum/#!forum/ostrava-pyvo>`_
- `Ostrava (Facebook) <https://www.facebook.com/groups/pyvoruby/>`_

.. _srazy-tipy:

Tipy
^^^^

- Anglicky se sraz řekne *meetup*. Lokální komunita kolem jazyka se označuje *user group*, takže sraz Python nadšenců v Olomouci bude něco jako *Meetup of the Olomouc Python User Group*.

.. _srazy-pyvec:

Pyvec
^^^^^

Za touto příručkou stojí `Pyvec <http://pyvec.org/>`_, neziskovka podporující v ČR aktivity kolem programovacího jazyka Python. Pokud byste se srazem měli jakékoliv problémy, potřebovali nějaké finance nebo rady, rozhodně se na nás obraťte - jsme tu od toho, abychom vám byli k ruce a pomohli vám.
